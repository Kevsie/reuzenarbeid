---
allmaps:
  annotationId: gdwFqCxmNPKe91SH
  title: Kaart van het kanaal van Amsterdam naar de Merwede (1895)
  sourceUrl: https://puc.overheid.nl/rijkswaterstaat/doc/PUC_60585_31/
  sourceTitle: Rijkswaterstaat Rapportendatabank
title: Merwedekanaal
abstract: |
  In het Gedenkboek dat het Koninklijk Instituut van Ingenieurs in 1897 uitbracht ter gelegenheid van het 50-jarig bestaan, werd gememoreerd dat er in Nederland in die vijftig jaar tijd 23 kanalen waren aangelegd. Veruit het langste kanaal – en zeker ook een van de belangrijkste – was het Merwedekanaal. Doel van het kanaal was ‘het verschaffen van een betere scheepvaartgemeenschap’ van Amsterdam naar de Rijn. Het kanaal verbond het IJ met Gorcum en had een lengte van ruim 71 kilometer. Andere getallen: bodembreedte 20 meter, breedte op kanaalpeil 33,20 meterdiepte onder het kanaalpeil 3,1 m. Het bestond uit vier panden, die door schutsluizen werden gescheiden en over het kanaal lagen 34 bruggen. Het kwam na lange discussie tot stand tussen 1881 en 1893. Toen het gereed kwam werd het een ‘kikkersloot’ genoemd.
---

{% include iiif-image.html idno="TRG-9302-M-01" uuid="a4e0103d-9168-408d-9add-51a8fca7b21a" canvas="9" caption="Schutsluis te Vianen (1 juni 1886)" region="pct:24,23,52,52" %}

In het archief van de grote negentiende-eeuwse staatsman Rudolf Thorbecke bevindt zich een grote stapel brochures, adressen en pamfletten. Met negentiende-eeuwse hartstocht en verre van beknopt, in bloemrijke en plechtige zinnen waaraan vaak geen einde lijkt te komen, met grote omhaal van woorden vol wenkende perspectieven van eeuwige bloei, worden hierin nieuwe openbare werken of concessies voor de aanleg van kanalen of spoorwegen bepleit. Meestal gingen deze woorden vol wenkende perspectieven gepaard met verzoeken tot investering door de staat of andere financiële waarborgen van het rijk. De minister zou er geen spijt van krijgen, want van nieuwe kanalen of spoorwegen verwachtte de plaatselijke bevolking wonderen: ze hadden een ‘heilzame invloed op de volkswelvaart’. ‘Aanwending der middelen tot versnelde gemeenschap’ zouden van groot belang zijn om ‘wetenschappelijken en zedelijken vooruitgang der menschheid’ te bewerkstelligen en – zo kon het ook dreigend klinken – het gemis van spoorwegen ‘zou kwetsend zijn, zelfs voor het nationaal gevoel van een volk dat minder schoone herinneringen had dan de Nederlandsche natie op het gebied van handel en nijverheid.’

Wat kon het lang duren… Neem de totstandkoming van het Merwedekanaal, een Amsterdams dus nationaal belang. Bijna een eeuw lang was men daarover aan het bakkeleien. Toen het kanaal in 1891 eindelijk kon het worden geopend, werd het een ‘kikkersloot’ genoemd, zodat het hele spel opnieuw begon. Uiteindelijk zou het Merwedekanaal grotendeels worden vervangen door het veel diepere en bredere Amsterdam-Rijnkanaal. Maar dat is een project uit de twintigste eeuw.

{% include iiif-image.html idno="TRG-9302-H-01" uuid="f72ca26f-be9e-492d-9ddc-ac2a07f764cf" canvas="0" caption="Kanaalgedeelte tusschen den Zeijlweg onder Maarsen en de Schutsluis bewesten Utrecht (16 mei 1890)" region="pct:25,23,50,52" %}

Rond 1800 klaagden schippers en kooplui al steen en been. Grote schepen voeren over de Zuiderzee via Pampus en Muiden en de Vecht, of met een omweg via de Gelderse IJssel, naar de Rijn. Kleinere schepen konden binnendoor. Koning Willem I slaagde er wel in verbeteringen door te voeren. Onder zijn bewind werd bijvoorbeeld de zogenaamde Keulse Vaart – een stelsel van aaneengesloten vaarten en wateren tussen Amsterdam en de Lek – opgeknapt en kwam het Zederikkanaal van Vianen naar Gorinchem tot stand. Aan de behoeften van de scheepvaart kwam dat te weinig tegemoet. Zo verbood de stad Utrecht het slepen van de schepen door paarden: dat was de taak van arme vrouwen en iets waarmee de kosten van de armenzorg in die stad konden worden gedrukt. Er waren overigens maar weinig schepen die van de vaarweg gebruikmaakten. 

Er werd kortom volop geklaagd, en Rudolf Thorbecke trok zich dit aan. Hij begreep dat de opbouw van een modern, liberaal land zoals hij dat voor ogen had niet van de grond kon komen zonder goede infrastructurele voorzieningen. Als minister van Binnenlandse Zaken ging hij daar ook over. Hij stelde in 1852 een commissie in, die al spoedig met een mooi plan voor een ‘rijksvaarwater’ naar de Rijn op de proppen kwam, maar dit plan ging niet door. Al eerder waren mooie brochures verschenen waarin steeds weer andere plannen in geuren en kleuren werden aangeprezen. Zo wilden twee ondernemers de hele IJssel verleggen en kwam een ‘oud-soldaat’ met een plan voor een kanaal door de Gelderse Vallei, wat overigens al veel eerder was voorgesteld. De discussie, die soms wel wat van een ruzie had, laaide sterk op toen de plannen van de aanleg van het Noordzeekanaal ten uitvoer kwamen. Dat leidde onder meer tot de oprichting van een Rijnvaart Comité. Toen het Noordzeekanaal geopend werd, was de kwestie van de achterlandverbinding nog steeds niet opgelost. Voor- en tegenstanders van de diverse plannen roerden zich zo hard, dat er een patstelling ontstond.

Minister Tak van Poortvliet wist daar wel een oplossing voor: als iedereen zijn eigen kanaal wil, dan geven we ze toch allemaal hun zin? Dat leek wel de leidende gedachte achter zijn ontwerp Kanalenwet van 1878. Iedereen bemoeide zich er weer mee en Taks voorstel voor een kanaal door de Gelderse Vallei naar de Waal bij Dodewaard strandde. Het wetsvoorstel werd met 40 tegen 39 stemmen verworpen. En opnieuw laaide de discussie op en regende het plannen. Uiteindelijk werd de wet die de aanleg van het Merwedekanaal regelde in 1881 aangenomen. De onteigeningsprocedures duurde lang en er deden zich meer tegenslagen voor, zodat het kanaal pas ruim tien jaar nadien in gebruik kon worden genomen.
---
allmaps:
  annotationId: yXF3RZVQ2QdPEkmK
  title: Kaart van de Nieuwe Waterweg (1875)
  sourceUrl: https://www.maritiemdigitaal.nl/index.cfm?event=search.getdetail&id=100129023
  sourceTitle: Maritiem Museum
title: Nieuwe Waterweg
abstract: |
  TBD
---

{% include iiif-image.html idno="TRG-9301-B-01" uuid="9257bdb5-2993-47cc-9f7c-28d21ac0af11" canvas="16" caption="Verlenging van de noordelijke dam." region="pct:24,21,52,58" %}

Kort voor zijn dood kon Pieter Caland zijn ergernis niet langer verbloemen. De oud-ingenieur kon het niet aanzien hoe er met zijn levenswerk werd geknoeid. Tussen de regels door hoor je hem bij wijze van spreken vloeken: Wat een uilskuikens zijn er nu weer in de weer? De nieuwe generatie ingenieurs behandelden zijn Rotterdamse Waterweg meer als bovenrivier. Hoe verzin je het? Er werd veel te weinig rekening gehouden met de vloed ‘die toch het natuurverschijnsel is, op welks werking de geheel zaak berust’. 
In september 1870 hadden al wat kleine scheepjes via de Nieuwe Waterweg het zeegat gekozen. Een jaar later voeren de eerste vissersschepen via de nieuwe riviermond naar zee, weer een jaar later gevolgd door het eerste stoomschip, de Richard Young van de Rotterdam-Harwich-lijn. Rotterdam had weer een directe verbinding met de zee. Dat leek allemaal bemoedigend, maar toch ging het allemaal niet zo vlot als gewenst: de Nieuwe Waterweg van Rotterdam naar zee voldeed nog niet aan de verwachtingen. Tal van commissies bogen zich over het probleem en ook politici liet zich niet onbetuigd, met als gevolg dat de Nederlandse baggeraars er een goede boterham aan verdienden. Niet alleen voor het stuk van Rotterdam tot de nieuwe mond bij Hoek van Holland was er werk aan de winkel, ook meer bovenstrooms, tussen Rotterdam en Krimpen. Voor de ontluikende baggerindustrie waren het gouden tijden. De firma’s Bos en Volker toonden zich zeer innovatief door zelfladende zandzuigers te ontwikkelen, die vervolgens gebouwd werden door de scheepswerven van J. & K. Smit te Kinderdijk en Krimpen aan de Lek, en L. Smit in Kinderdijk. Pieter Caland zag het toen al knarsetandend aan. 

{% include iiif-image.html idno="TRG-9301-B-01" uuid="e7f8813c-5ac5-409f-947f-ffb046c8126e" canvas="17" caption="Verlenging van de zuidelijke dam." region="pct:24,21,52,58" %}


In de riviermond van de Nieuwe Waterweg was een lage dam opgeworpen, en er waren dwars op de stroom kribben aangelegd. Iedereen kon toch wel inzien dat daardoor de vloed werd belemmerd en zijn werking niet goed kon doen? De opening naar de zee was vernauwd in plaats van verruimd! Om de schepen toch een onbelemmerde doorgang te geven, waren voortdurend baggeraars in de weer. Ook dat was Caland een gruwel, want eigenlijk was het overbodig en bovendien veel te duur. ‘Dredging as a system is an error in principle: it is an attack upon the effect rather than upon the cause’, zo citeerde hij een Engelse collega. Of, zoals een Belgische ingenieur het iets diplomatieker formuleerde: baggeren ‘was een red- of hulpmiddel waarvan geen blijvende resultaten te verwachten zijn’. Eb en vloed moesten hun werking gewoon doen. Caland concludeerde: ‘Mij komt het daarom voor, dat de hier bedoelde lage dam, die bovendien herhaaldelijk aanleiding geeft tot zeerampen met verlies van menschenlevens, hoe eer hoe beter moet worden opgeruimd, te beginnen van buiten.’  
	Pieter Caland wist waarover hij had; in ingenieurskringen stond hij bekend als een genie. Het was wel bijzonder dat hij iets van zich liet horen, want een schrijver was hij bepaald niet. Zijn laatste levensjaren bracht hij door in stilte en afzondering; vrijwel niemand zou hem bij zijn dood de laatste eer bewijzen. Maar als er iemand in de negentiende eeuw het predicaat ‘strijder tegen de zee’ verdiende, was hij het wel. Caland was een Zeeuw, opgegroeid met de zee. Zijn vader Abraham, ingenieur en schrijver van het standaardwerk Dijksbouw en Zeeweringkunde, was tevens zijn leermeester. Kort voor zijn dood sprak Pieter de gedenkwaardige woorden, doelend op zichzelf, zijn vader en zijn zoon: ‘Met ons drieën voerden wij de tachtigjarige oorlog tegen de zee.’ 


Pieter Caland werd geboren op 23 juli 1826 te Zierikzee. Als jong ingenieur kreeg hij als standplaats Den Briel, waar hij volop de kans kreeg het probleem van verzanding van de uitmondingen van rivieren in zee te bestuderen. De waterweg van Rotterdam naar zee liep namelijk allang niet meer via het Steur bij Hoek van Holland – de meest rechte, natuurlijke weg van Rotterdam naar zee –, noch via het Brielse Gat, maar via het Goereese Gat, de bovenmond van het vrij ondiepe Haringvliet. Ook die vaarweg liet dus te wensen over. Omdat hij de dienstdoende ingenieur in Den Briel was, werd de jonge Caland als secretaris opgenomen in een Raad van de Waterstaat die in 1857 opdracht kreeg te onderzoeken hoe Rotterdam toegankelijker kon worden vanuit zee. In die raad zaten vanzelfsprekend alle topingenieurs van die tijd. Het was geen terra incognita: al eeuwenlang hadden waterbouwkundigen zich over het probleem gebogen, onder wie de bekende landmeter en kaartenmaker Nicolaas Cruquius (1678-1754). 

{% include iiif-image.html idno="TRG-9301-B-01" uuid="6dd8ac4a-d854-4f80-87bb-4fa60f13b5fa" canvas="19" caption="Waterweg van Rotterdam naar Zee. Zuidelijke dam." region="pct:24,21,52,58" %}

Caland nam geen genoegen met de bescheiden rol van secretaris, want al snel nam hij het voortouw. Hij had de problemen rondom de verzandingen van de riviermonden goed bestudeerd en kwam met een plan ter tafel. Daarmee wist hij de leden van de raad te overtuigen. Aan hem en aan niemand anders is het dan ook te danken dat Rotterdam – en dat grote machtige achterland waarvan vooral het Roergebied zich in de tweede helft van de negentiende eeuw snel ontwikkelde – een goede toegang kreeg tot de zee, waardoor het een wereldhaven kon worden. 
Voordat het zover was, had dat nog heel wat voeten in de aarde. In 1860 publiceerde Caland zijn verhandeling Over vloed en eb op benedenrivieren. Hij bestudeerde hiervoor de ontwikkeling van de verzanding aan de hand van oude kaarten en gewoon door waarneming. Daarbij kwam hij tot de conclusie dat de eb- en vloedstroom zo te manipuleren is dat verzanding van een doorgraving bij Hoek van Holland, waardoor de oude situatie min of meer zou worden hersteld, was te voorkomen. Dat garandeerde de totstandkoming van een natuurlijke, diepe vaarweg. Het plan van Caland onderscheidde zich van eerdere plannen door het idee een dam te bouwen die aansloot op het eiland Rozenburg, waardoor de Nieuwe Waterweg van Rotterdam naar zee een doorgaande zuidelijke rivieroever zou krijgen. De aanleg van dammen met behulp van zinkstukken zou voorkomen dat de sterke stroom de oevers zou aantasten. In zijn plan kreeg de Nieuwe Waterweg een trechtervorm. Vanaf het punt waar de vloed merkbaar is, dient een rivier zich te verwijden, zo redeneerde Caland. Met de doorgraving bij Hoek van Holland alleen zou het nooit lukken: de oude rivier het Scheur moest worden afgedamd en het bovenwaartse deel van de Maas verbeterd.

{% include iiif-image.html idno="TRG-9301-B-01" uuid="6ea725b7-ad27-439b-aec7-a841a4b53145" canvas="20" caption="Waterweg van Rotterdam naar Zee. Zuidelijke dam" region="pct:24,21,52,58" %}

De twee nieuwe toegangen tot de zee verschilden enorm. De Nieuwe Waterweg stond in open verbinding met de zee, in tegenstelling tot het Noordzeekanaal waar een sluizencomplex moest worden gebouwd en een gemaal voor de afvoer van water. Er waren ook overeenkomsten. Eén daarvan was dat voor beide werken de duinen moesten worden doorgraven. Ook de arbeidsomstandigheden bij IJmuiden, uitgevoerd door een Engelse aannemer, verschilden weinig van die bij het in Hoek van Holland waar Hollanders de uitvoering verrichtten. Ingenieur Rudolph Tutein Nolthenius reageerde enigszins ontsteld over de situatie toen hij in 1874 bij het werk in Hoek van Holland betrokken raakte. Er was gebrek aan personeel en de arbeiders leefden er in zeer slechte en armoedige omstandigheden. 

Kort na zijn opening bleek het Noordzeekanaal een succes te zijn. Anders lag dat bij de Nieuwe Waterweg. Er konden wat kleine bootjes door het zeegat, daarna een enkel visserschip, maar grote schepen zouden er onherroepelijk vastlopen. Voor Caland was het nogal pijnlijk te constateren dat de nieuwe opening naar zee wel voldoende diepte had, maar niet breed genoeg was. In de monding ontstonden bovendien steeds nieuwe zandbanken. De Rotterdamse havenbaronnen reageerden nogal ongeduldig: was dat miezerige doorgangetje nu de machtige rivier waarop ze hun hoop hadden gevestigd?

In ingenieurskringen brak een richtingenstrijd uit. Uitschuren of baggeren, dat was de vraag. Caland miste het natuurlijke gezag om de Rotterdamse ondernemers en bestuurders ervan te overtuigen dat uitschuring echt het beste was, ook al zag hij zich gesteund door de nog jonge, later beroemd geworden ingenieur Cornelis Lely. De voorstanders van baggeren wonnen, wat voor de opkomende baggerindustrie zeker niet ongunstig was. In totaal ging het om 56 miljoen m3 grond. In 1896 kreeg de Nieuwe Waterweg pas de diepte en breedte die in 1863 bij wet was vastgelegd, terwijl dat toen eigenlijk alweer te krap was.

Pieter Caland is toch het gezicht gebleven van Rotterdam en zijn haven, het genie dat er uiteindelijk erkenning voor kreeg en aan de basis stond van de sterke groei die Rotterdam als de nieuwe havenstad van Nederland én Europa doormaakte. Vanaf een gebouw op een hoge duin keek hij jarenlang toe hoe het werk vorderde. Een ruig landschap, waarin de rijswerkers en de polderjongens bivakkeerden in rieten keten. Het duinlandschap ten zuiden van de Nieuwe Waterweg werd later bekend als De Beer, een dynamisch gebied, gekoesterd door natuurliefhebbers, waar je de grote stern kon zien, het visdiefje, de morinelplevier, de lachstern en nog zoveel andere vogels. Caland zag de verandering van de kust voor zijn ogen voltrekken. In het kale vertrek hing de oorkonde ter herinnering aan de aanvang van het werk, toen de prins van Oranje de eerste spade in de duingrond stak. Hij was maar wat trots op zijn levenswerk. Het album met de eerste foto’s van dit grootste werk, gaf hij cadeau aan prins Willem van Oranje, de oudste zoon van koning Willem III. 
